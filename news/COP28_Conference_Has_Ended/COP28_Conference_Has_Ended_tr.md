# Birleşmiş Milletler İklim Değişikliği Çerçeve Sözleşmesi'nin 28. Taraflar Konferansı (COP28), fosil yakıtlardan uzaklaşma çağrısını içeren final metninin kabul edilmesiyle tamamlandı.

![COP28_Conference_Has_Ended](https://github.com/umutkenar/md-test/blob/main/news/COP28_Conference_Has_Ended/image_01.jpeg?raw=true)

Birleşik Arap Emirlikleri'nin ev sahipliğinde düzenlenen ve 30 Kasım-12 Aralık tarihleri arasında gerçekleşen COP28, müzakerecilerin anlaşmaya varmakta zorlanması nedeniyle resmi tarihinden bir gün sonra tamamlandı.

Yaklaşık 30 yıllık iklim müzakereleri tarihinde ilk defa "fosil yakıtlar" terimine referans verilen metin, sıcaklık artışını sınırlamak amacıyla "fosil yakıtlardan uzaklaşma" çağrısını dile getirdi.

Birleşmiş Milletler nezdinde "çağrı" ifadesi, taraflara "davet edilmesi veya taraflardan ricada bulunulması" anlamına geldiği için, uzmanlar fosil yakıtlardan uzaklaşma çağrısının zayıf bir sonuç olduğunu ve küresel ısınmayı keskin bir şekilde azaltma hedefine ulaşılamayacağını belirtti.

Tarafların, küresel yenilenebilir enerji kapasitesini 2030'a kadar üç katına çıkarma ve enerji verimliliğindeki ilerlemeyi iki katına çıkarma hedeflerini kabul etmelerine ek olarak aynı zamanda Kayıp Zarar Fonu'nun operasyonel hale gelmesiyle ilgili detayları içeren bir final metni üzerinde anlaşma sağlandı.

Final metni, gelişmekte olan ülkelerin iklim finansmanına ihtiyaç duyduğuna ve iklim değişikliğinin etkilerine uyum sağlamak için finansmanın nasıl ölçeklendirileceğine dair belirsizliklere rağmen, uyum finansmanına atıfta bulundu.

COP28 Başkanı Sultan Ahmed Al Jaber, final metninin kabulünü "tarihi bir başarı" olarak nitelendirerek, küresel sıcaklık artışını 1,5 dereceyle sınırlama hedefini ulaşılabilir kılmak için bir eylem planı oluşturduklarını ifade etti. Al Jaber, bu planın bilim tarafından yönlendirildiğini ve emisyonlarla mücadele eden, adaptasyon konusundaki boşluğu dolduran ve küresel finansmanı yeniden tasarlayan bir plan olduğunu vurguladı.

UNFCCC İcra Sekreteri Simon Stiell ise tüm hükümetlerin ve iş dünyasının verdikleri taahhütleri ertelemeden eyleme geçmeleri gerektiğini belirterek, "COP28'de insanlığın temel iklim sorununa sert bir şekilde dur denmesi gerekiyordu. Dubai'de fosil yakıt dönemini kapatmadık, ancak bugünkü sonuç fosil yakıtlar için sonun başlangıcıdır" dedi.

COP28 Başkanı Sultan Ahmed al-Jaber, bugünkü oturumda dünyanın iklimle mücadele hedeflerinden ne kadar uzaklaştığını ve nasıl geri döneceğini gösteren küresel envanter olan ana belgeyi yorum istemeden onayladı. Onayın ardından delegeler, bu kararı kutlamak için birbirlerine sarıldı.

Anlaşma, fosil yakıtların "aşamalı olarak kullanımdan kaldırılması" yerine "enerji sistemlerinde fosil yakıtlardan adil, düzenli ve hakkaniyetli bir şekilde uzaklaşılması ve bu kritik 10 yılda eylemlerin hızlandırılması" çağrısında bulundu.

Birleşmiş Milletler Genel Sekreteri Antonio Guterres, COP28 kapsamında yaptığı konuşmada, iklim krizinin temel nedeni olan fosil yakıt üretimi ve tüketimine odaklanılmasının önemine vurgu yaparak, tüm fosil yakıtların "aşamalı olarak kullanımdan kaldırılması" için anlaşma yapılması çağrısında bulundu.
